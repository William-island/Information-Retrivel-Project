朱嗣发 ：摸鱼儿　　对西风、鬓摇烟碧，参差事流水。紫丝罗带鸳鸯结，的的镜盟钗誓。浑不记，漫手织回文，几度欲心碎。安花著叶，奈雨覆云翻，情宽分窄，石上玉簪脆。　　朱楼外，愁压空云欲坠，月痕犹照无寐。阴晴也只随天意，枉了玉消香碎。君且醉，君不见长门青草春风泪。一时左计，悔不早荆钗，暮天修竹，头白倚寒翠。 