周邦彦 ：浪淘沙慢 　　昼阴重，霜凋岸草，雾隐城堞。 南陌脂车待发，东门帐饮乍阕。正拂面、垂杨堪揽结，掩红泪、玉手亲折。念汉浦、离鸿去何许？经时信音绝。　　情切，望中地远天阔，向露冷、风清无人处，耿耿寒漏咽。嗟万事难忘，惟有轻别。 翠尊未竭，凭断云、留取西楼残月。　　罗带光消纹衾叠，连环解、旧香顿歇；怨歌永、琼壶敲尽缺。恨春去、不与人期，弄夜色、空馀满地梨花雪。 