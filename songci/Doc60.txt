姚云文 ：紫萸香慢 　　近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前又忆、漉酒插花人，只座上已无老兵。　　凄清，浅醉还醒。愁不肯、与诗平。 记长楸走马，雕弓笮柳，前事休评。紫萸一枝传赐，梦谁到、汉家陵。尽乌纱便随风去，要天知道，华发如此星星，歌罢涕零。 